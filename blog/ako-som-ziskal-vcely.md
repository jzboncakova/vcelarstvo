---
layout: blog-sablona.njk
title: Ako som získal včely, vzápätí o ne prišiel a ako ma dedo ani z večných lovíšť nenechal v štichu.
day: 13.12.2022
perex: Rok 2013 bol ten, kedy som sa stal skutočným včelárom. Neplánovane. Vedel som, že raz sa na to dám, ale takto skoro určite nie. Mal som svojich milión aktivít a včely do toho akosi nezapadali. No ale dedko sa rozhodol inak a na jar roku 2013 odišiel. Navždy. Mne neostávalo nič iné, len sa včiel zbaviť alebo to s nimi skúsiť. Vybral som si to druhé.
foto: dedove-vcely.jpg
alt: Dedove všely
tags: blog
---



Začiatky veru ľahké neboli a ja som si veľmi rýchlo uvedomil, že toho vlastne veľa neviem. Dedo ma síce brával ku včelám od malička, ale väčšinou som bol podávač a podržniečo a to ma veľmi nemotivovalo. Navyše dedo vtipkár mi na včelnici zanechal skutočný skvost. Naozajstné strážne včely, ktoré ma vítali už pri aute  a pri aute sa so mnou aj lúčili. Občas aj v aute, takže šoférovanie v skafandri bola nevyhnutnosť.  Afrikanizované včely by boli oproti nim šuvix. Raz som si zavolal jedného skúseného včelára, aby sa mi na ne pozrel a tak som ho varoval, že bez rukavíc by som to určite neriskoval. On sa mňa zelenáča iba uškrnul, vraj rukavice nepotrebuje. O pár sekúnd som sa v bezpečí skafandra uškŕňal ja. To sa už včelár porúčal s odkazom, aby som si vymenil matky. No to sa ľahko hovorí, ale ja som bol zatiaľ iba v 1. leveli a ten bol najmä o tom, ako včely otvoriť, podľa možností ich aj zavrieť a ešte to celé prežiť.


Robil som čo som mohol a vedel, ale zasiahla vyššia moc a ja som začiatkom leta spozoroval podozrivý nález na rámikoch s plodom. Privolaný veterinár aj následné vyšetrenie v laboratóriu skonštatovali nemoc, ktorá sa nelieči, ale včely aj s úľmi sa musia spáliť. Iba tri mesiace po mojom včelárskom dedičstve som sa musel pozerať na obrovskú vatru. Neostali mi žiadne včely, žiadny úľ, žiadne včelárske vybavenie. Niečo však predsa ostalo. Ja som už pri pohľade na vatru vedel, že to nie je koniec. Včely ma za tie 3 mesiace stihli ošarmovať a nechceli s tým prestať.


Nasledujúci rok som sa prihlásil do včelárskej školy v Banskej Bystrici s tým, že po jej skončení si budem môcť o ďalší rok zadovážiť nové včely. Zase však zaúradovala vyššia moc a tentokrát asi aj dedo. V lete 2014, teda rok po smutnej vatre som na dedovej chate spozoroval niečo neobvyklé. Na spodku hokerlíka pod starým zabudnutým dedovým úľom na balkóne si ticho bzučala obrovská guľa. A tá guľa sa rozhodla, že sa je hokerlík páči a že sa tam nasťahuje natrvalo. Vybudovala si krásne žltučké plásty, ktoré som preložil do nového úľa. Na ďalšie leto nás moje nové včely potešili tridsiatimi kilami nášho vlastného medu a spolu s novými kúpenými rodinami sa stali základom nášho dnešného včelárstva. Naše deti si už dnes asi nemyslia, že tie včely poslal dedko Ferko, ale ja viem, že v tom trochu prsty má, veď ten zabudnutý úľ...
